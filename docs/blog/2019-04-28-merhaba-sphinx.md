---
date: 2019-04-28
---
# Merhaba Sphinx!

Blogumla son yıllarda neredeyse hiç ilgilenemiyorum. En son yazımı tam 14 ay önce yazmışım. Her yazımda daha sık yazmalıyım diye düşünsem de bunu uygulamaya geçiremiyorum. Bu ufak yazı ile de sitem ile ilgili tarihe not düşmek istiyorum. Umarım bu altyapı değişikliği daha sık yazı yazmam konusunda da faydalı olur.

Bu siteyi ilk Wordpress ile oluşturmuştum. O zamanlar bir firmadan hosting hizmeti alıyordum. Wordpress’in gariplikleri bir noktadan sonra canımı sıkmaya başlamıştı. Birkaç sene önce bir statik site üreticisi olan [jekyll](https://jekyllrb.com/) kullanmaya başlamıştım. Böylece Wordpress’in güncellenmesi, hosting sağlayıcısının PHP sürümünü yükseltmemesinden dolayı yaşanan problemler gibi işlerden kurtulmuş oldum. Daha sonra kendi sunucuma geçince PHP, MySQL gibi yazılımları idame etmek istemediğim için statik site yapısında devam ettim.

Şimdi ise yine bir statik site üreten yazılım olan [Sphinx](https://www.sphinx-doc.org/)’e geçiş yapmış bulunuyorum. Sphinx’i ilk olarak [comp.arch Notes](https://github.com/alperyazar/comp.arch-notes) çalışmamda denedim. Jekyll ile temel farklar şu şekilde:

* Jekyll Markdown’u destekliyor. Sphinx de Markdown’u desteklese de temel kullanılan işaretleme dili olarak ReST (reStructuredText) kullanıyor. Kullanım açısından büyük farklılıklar yok.
* Sphinx daha çok yazılım dokümantasyonu oluşturmak için tasarlanmış bir yazılım. Jekyll ise web sitesi yapmak için. Jekyll’nin site yapımı için sunduğu özellikler Sphinx’ten daha fazla gibi. Ama çok da kritik değil bence.
* Sphinx Python dilinde, Jekyll ise Ruby dilinde yazılmış. Sphinx’i, Windows’a kurmak çok kolay. Jekyll’i Windows’ta denemedim, zorlanacağımı hisettiğim için. Onu, Linux dağıtımında bile zor kurup kullanıyordum. Değişiklik yapmamın temel sebebi de bu oldu. Ruby’de tam kullanmayı beceremediğim `gem` paket yöneticisi var. Arch Linux ve Ubuntu’da Jekyll’i uzun süreli stabil bir şekilde kullanamadım.
* Jekyll’nin tema seçenekleri, Sphinx’ten çok daha fazla gibi. Ben şimdilik klasik temayı seçtim.

Umuyorum ki ReST’in ve Sphinx’in kullanımı, bu geçişten sonra kullanımdan kalkmaz ve ben biraz daha sık bir şeyler yazabilirim.
